---
title: "لری کینگ"
date: 2021-01-28
categories:
- پادکست
tags:
- پادکست
- مصاحبه
- مدیا
thumbnail: "/media/img/larry-king.jpg"
---

زمانی که در هر حوزه‌ی مهارتی کاری را شروع میکنی، یکی از بهترین روش‌های برای پیشرفت، پیدا کردن و دنبال کردن کسی است که پیش از تو در آن مسیر قدم گذاشته و هم اکنون به سطح بالاتری از تبحر رسیده. گفتگو هم از این قضیه مستثنا نیست: اگر میخواهی خوب گفتگو کنی، یک راهش شنیدن گفتگوهای خوب است.
البته که سبک و سیاق هر فردی با دیگری متفاوت است، ولی **در این بین هستند افرادی که به چنان جایگاهی میرسند که شنیدن و دنبال کردن آنها حکم پیروی از اصول را دارد**. افرادی همچون تری گروس، جانی کارسون، هاوارد استرن و لری کینگ.

نوشتن از لری کینگ بدون شک بیش از حد و اندازه‌ای است که من برای رادیو دال متصور هستم، ولی هرچه باشد ما هم پادکستی مصاحبه‌ای هستیم، و زمانی که حرف از گفتگو و مصاحبه است چه شخصیتی بزرگتر و مطرح‌تر از لری کینگ. با این نگاه بی‌ربط ندیدم که به یاد این شخصیت چند خطی بنویسم.
علاوه بر این در یک جنبه‌ی شخصی‌تر سال‌ها برنامه‌ها و گفتگوهای لری کینگ را دنبال میکردم و از دیدن اشتیاقش به گفتگو و شنیدن سوالات صریح و بی‌پروایش لذت میبردم.

از خوانندگان و بازیگرهای هالیوودی بگیر تا دانشمندان و نویسندگان و روسای جمهور، همگی مهمانان برنامه‌ی لری کینگ بوده‌اند: دالای لاما، گروه بیتلز، ترامپ، نلسون ماندلا، فرانک سیناترا ...

در جایی میگفت **من هیچگاه در گفتگوهایم از واژه‌ی «من» استفاده نمیکنم**. همیشه و همواره مکالمه درباره‌ی مهمان است. با این حال به نحوی که هنوز هم بر من پوشیده است حضورش حتی یک لحظه قابل چشم‌پوشی نبود.
مهارت بی‌نظیری در بیرون کشیدن واقعیات و نشان دادن عریان هویت حقیقتی افراد داشت، هویتی که شاید در زیر خروارها تصویر و تصور درست و غلطی که در مدیا هول و حوش مهمان شکل گرفته بود مخفی شده بود. در هنرمندی این مرد همین کافی که هیچ وقت فکر نمیکردم بتوان گفتگویی عمیق و تاثیرگذار با فردی همچون [دن بیلزریان](https://www.youtube.com/watch?v=OCDvsjymcg0) داشت، کاری که لری از پس آن برآمد.

در یکی از مصاحبه‌هایش اخیرش میگفت در این سن و سال دیگر از لحاظ حرفه‌ای به دنبال رسیدن جای خاصی نیست، شاید چون دیگر چیزی نمانده بود که بخواهد به آن برسد؛ هر آنچه که ممکن بود بخواهد را کسب کرده بود. با این حال هیچگاه بزرگترین ترسش را مخفی نمیکرد: **از این مهمانی هیجان‌انگیز که زندگی باشد چنان لذت میبرد که همواره از کوتاه بودنش گله داشت.**

هشتاد و هفت سال زندگی، یک دوره‌ی کاری پنجاه ساله و بیش از سی هزار گفتگو!
این داستان بلند چند روز پیش با فوت لری کینگ پس از ابتلا به کرونا به پایان رسید.

لری گفتگوهای بسیار جذابی در رابطه با تجربیاتش از سال‌ها مصاحبه کردن با افراد سرشناس دارد. در همین رابطه چنانچه علاقمند بودید میتوانید ویدئوی زیر را مشاهده کنید.

{{< youtube kFsjYH8yc64 >}}
